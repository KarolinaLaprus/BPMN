Zadanie 1. Zajęcia laboratoryjne 

Wykorzystując notację BPMN zamodeluj proces prowadzenia zajęć laboratoryjnych. 

Uczestnicy procesu 1. Prowadzący zajęcia 2. Studenci 
Opis procesu 
Gdy nadejdzie moment rozpoczęcia zajęć osoba prowadząca otwiera salę laboratoryjną i zaprasza studentów. Studenci zajmują miejsca w sali i przygotowują się do zajęć. Przygotowanie polega na włączeniu komputera, wyjęciu notatek, zakończeniu jedzenia śniadania czy też omówieniu ważnych rzeczy z koleżanką/kolegą, przy czym należy zauważyć, że czynności te mogą być wykonywane w różnej kolejności lub nawet równolegle. Po zakończeniu przygotowania studenci zgłaszają prowadzącemu gotowość odbycia zajęć (najczęściej objawia się to po prostu ciszą w sali laboratoryjnej). Jeśli jednak prowadzący nie może doczekać się sygnału gotowości (wyczerpała się jego cierpliwość czy też nie może dłużej czekać bo ma dużo materiału do zaprezentowania w ramach zajęć), sam prosi o ciszę. Następnie prowadzący wita studentów i rozpoczyna sprawdzanie listy obecności. Student zgłasza swoją obecność reagując na wyczytanie swojego nazwiska z listy. Kolejnym etapem procesu może być sprawdzenie przygotowania studentów do zajęć przez przeprowadzenie wejściówki. Jeśli prowadzący zdecyduje się na przeprowadzenie wejściówki (co oczywiście spotyka się z burzliwymi protestami studentów), prosi o przygotowanie kartek, a następnie dyktuje studentom pytania. W przeciwnym razie prowadzący od razu przystępuje do omówienia zajęć. Podczas wejściówki studenci zapisują pytania i przystępują do odpowiedzi na nie w formie pisemnej. Po upływie przeznaczonego na przeprowadzenie wejściówki czasu prowadzący prosi o zakończenie pisania i przekazanie kartek z odpowiedziami (oczywiście student może zwrócić kartkę wcześniej jeśli zakończył pisanie przed upływem czasu). Prowadzący zbiera prace i przechodzi omówienia materiału przeznaczonego na zajęcia. Studenci wysłuchują omówienia materiału a następnie przystępują do realizacji zadanych przez prowadzącego ćwiczeń. Po upływie czasu przeznaczonego na zajęcia prowadzący ogłasza zakończenie zajęć a studenci opuszczają salę.


